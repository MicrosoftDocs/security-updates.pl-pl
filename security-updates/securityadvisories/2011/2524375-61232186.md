---
TOCTitle: 2524375
Title: Poradnik zabezpieczeń firmy Microsoft 2524375
ms:assetid: 2524375
ms:contentKeyID: 61232186
ms:mtpsurl: 'https://technet.microsoft.com/pl-PL/library/2524375(v=Security.10)'
---

Security Advisory

Poradnik zabezpieczeń firmy Microsoft 2524375
=============================================

Fałszywe certyfikaty elektroniczne mogą pozwolić na fałszowanie
---------------------------------------------------------------

Opublikowano: 23 marca 2011 | Zaktualizowano: 10 maja 2011

**Wersja:** 4.0

### Informacje ogólne

#### Streszczenie

Firma Microsoft wie o istnieniu dziewięciu fałszywych certyfikatów elektronicznych wydanych przez firmę Comodo, zajmującą się zagadnieniami z zakresu certyfikacji, której dane znajdują się w magazynie zaufanych głównych urzędów certyfikacji. Problem ten dotyczy wszystkich obsługiwanych wersji systemów Microsoft Windows, Windows Mobile 6.x, Windows Phone 7, urządzeń Microsoft Kin oraz Zune. 16 marca 2011 r. firma Comodo poinformowała firmę Microsoft o fakcie podpisania wspomnianych dziewięciu certyfikatów w imieniu innej firmy, bez dokładnego sprawdzenia jej danych. Certyfikaty te mogą być wykorzystywane w celu fałszowania zawartości, a także przeprowadzania ataków phishingowych lub ataków typu man-in-the-middle, których celem są użytkownicy wszystkich przeglądarek internetowych, w tym także użytkownicy przeglądarki Internet Explorer.

Certyfikaty te zagrażają następującym domenom sieci Web:

-   login.live.com
-   mail.google.com
-   www.google.com
-   login.yahoo.com (3 certyfikaty)
-   login.skype.com
-   addons.mozilla.org
-   "Global Trustee"

Firma Comodo wycofała wspomniane certyfikaty i umieściła je na Liście odwołania certyfikatów (CRL). Ponadto, przeglądarki, w których włączono obsługę protokołu OCSP (ang. Online Certificate Status Protocol), będą dokonywać interaktywnej weryfikacji tych certyfikatów i blokować je.

Aktualizacja rozwiązująca ten problem jest dostępna dla wszystkich obsługiwanych wersji systemu Windows oraz dla urządzeń z systemem Windows Mobile 6.x. Od dnia 3 maja 2011 r. aktualizacja jest również oferowana klientom korzystającym z systemu Windows Phone 7. Więcej informacji na temat tej aktualizacji można znaleźć w [artykule 2524375 bazy wiedzy Microsoft Knowledge Base](http://support.microsoft.com/kb/2524375).

W przypadku obsługiwanych wersji systemu Microsoft Windows, z uwagi na fakt, że większość użytkowników ma włączoną funkcję automatycznych aktualizacji, nie muszą oni podejmować żadnych działań związanych z instalacją niniejszej aktualizacji, ponieważ zostanie ona pobrana i zainstalowana automatycznie. Więcej informacji, w tym instrukcję samodzielnej instalacji tej aktualizacji zabezpieczeń oraz sposób jej zainstalowania w urządzeniach z systemem Windows Mobile 6.x i Windows Phone 7, można znaleźć w sekcji **Zalecane czynności** niniejszego poradnika.

### Szczegóły dotyczące biuletynu

#### Materiały pomocnicze dotyczące problemu

Aby uzyskać więcej informacji związanych z tym problemem, zobacz następujące materiały pomocnicze.

| Materiały pomocnicze                                | Identyfikacja                                      |
|-----------------------------------------------------|----------------------------------------------------|
| **Artykuł w bazie wiedzy Microsoft Knowledge Base** | [2524375](http://support.microsoft.com/kb/2524375) |

#### Programy i urządzenia, których dotyczy problem

Ten poradnik omawia następujące programy i urządzenia.

|                                                                                                                                                                      |
|----------------------------------------------------------------------------------------------------------------------------------------------------------------------|
| Programy, których dotyczy problem                                                                                                                                    |
| Windows XP z dodatkiem Service Pack 3                                                                                                                                |
| Windows XP Professional x64 Edition z dodatkiem Service Pack 2                                                                                                       |
| Windows Server 2003 z dodatkiem Service Pack 2                                                                                                                       |
| Windows Server 2003 x64 Edition z dodatkiem Service Pack 2                                                                                                           |
| Windows Server 2003 z dodatkiem SP2 dla systemów z procesorem Itanium                                                                                                |
| Windows Vista z dodatkiem Service Pack 1 i Windows Vista z dodatkiem Service Pack 2                                                                                  |
| Windows Vista x64 Edition z dodatkiem Service Pack 1 i Windows Vista x64 Edition z dodatkiem Service Pack 2                                                          |
| Windows Server 2008 dla systemów 32-bitowych i Windows Server 2008 z dodatkiem Service Pack 2 dla systemów 32-bitowych\*                                             |
| Windows Server 2008 dla systemów z procesorem x64 i Windows Server 2008 z dodatkiem Service Pack 2 dla systemów z procesorem x64\*                                   |
| Windows Server 2008 dla systemów z procesorem Itanium i Windows Server 2008 z dodatkiem Service Pack 2 dla systemów z procesorem Itanium                             |
| Windows 7 dla systemów 32-bitowych i Windows 7 z dodatkiem Service Pack 1 dla systemów 32-bitowych                                                                   |
| Windows 7 dla systemów opartych na procesorach x64 i Windows 7 z dodatkiem Service Pack 1 dla systemów opartych na procesorach x64                                   |
| Windows Server 2008 R2 dla systemów opartych na procesorach x64 i Windows Server 2008 R2 z dodatkiem Service Pack 1 dla systemów opartych na procesorach x64\*       |
| Windows Server 2008 R2 dla systemów opartych na procesorach Itanium i Windows Server 2008 R2 z dodatkiem Service Pack 1 dla systemów opartych na procesorach Itanium |
| Problem dotyczy:                                                                                                                                                     |
| Windows Mobile 6.x                                                                                                                                                   |
| Windows Phone 7                                                                                                                                                      |
| Microsoft Kin                                                                                                                                                        |
| Zune 4 GB, Zune 8 GB, Zune 16 GB, Zune 30 GB, Zune 80 GB oraz Zune 120 GB                                                                                            |
| Zune HD 16 GB, Zune HD 32 GB oraz Zune HD 64 GB                                                                                                                      |

**\*Luka w zabezpieczeniach dotyczy instalacji Server Core.** Ta aktualizacja ma zastosowanie, z takim samym wskaźnikiem ważności, w przypadku obsługiwanych wersji systemu Windows Server 2008 lub Windows Server 2008 R2, niezależnie od tego, czy zostały zainstalowane przy użyciu opcji instalacji Server Core. Więcej informacji na temat tej opcji instalacji można znaleźć w artykułach TechNet, [Managing a Server Core Installation](http://technet.microsoft.com/en-us/library/ee441255(ws.10).aspx) i [Servicing a Server Core Installation](http://technet.microsoft.com/en-us/library/ff698994(ws.10).aspx) (jęz. ang.). Należy pamiętać, że opcja instalacji Server Core nie dotyczy niektórych wersji systemu Windows Server 2008 i Windows Server 2008 R2. Zobacz [Porównanie opcji instalacji Server Core](http://www.microsoft.com/windowsserver2008/en/us/compare-core-installation.aspx).

Często zadawane pytania
-----------------------

<span></span>
**Dlaczego niniejszy poradnik został poprawiony w dniu 10 maja 2011 r.?**
Firma Microsoft zaktualizowała niniejszy poradnik w celu ogłoszenia wydania aktualizacji zabezpieczeń dla urządzeń z systemem Windows Mobile 6.x. Aktualizację można pobrać z witryny Centrum pobierania Microsoft. Więcej informacji na ten temat można znaleźć w [artykule 2524375 bazy wiedzy Microsoft Knowledge Base](http://support.microsoft.com/kb/2524375).

W chwili obecnej nie są dostępne aktualizacje zabezpieczeń dla urządzeń Microsoft Kin i Zune. Firma Microsoft opublikuje te aktualizacje, gdy testy dobiegną końca, aby zapewnić wysoką jakość poszczególnych wersji.

**Dlaczego niniejszy poradnik został poprawiony w dniu 3 maja 2011 r.?**
Firma Microsoft zaktualizowała niniejszy poradnik w celu ogłoszenia wydania aktualizacji zabezpieczeń dla urządzeń z systemem Windows Phone 7. W chwili publikacji aktualizacja nie jest dostępna dla wszystkich klientów korzystających z systemu Windows Phone 7. gdy aktualizacja zabezpieczeń będzie dostępna dla ich telefonu, otrzymają oni powiadomienie za jego pośrednictwem. Aby uzyskać więcej informacji albo zainstalować aktualizację, użytkownicy systemu Windows Phone 7 muszą podłączyć telefon do komputera i użyć klienta Zune w komputerze klasy PC lub programu Windows Phone 7 Connector (dla komputerów klasy Mac), aby przeprowadzić proces aktualizacji. Więcej informacji na ten temat można znaleźć w [artykule 2524375 bazy wiedzy Microsoft Knowledge Base](http://support.microsoft.com/kb/2524375).

W chwili obecnej aktualizacje dla systemów Windows Mobile 6.x oraz urządzeń Microsoft Kin i Zune nie są dostępne. Firma Microsoft opublikuje te aktualizacje, gdy testy dobiegną końca, aby zapewnić wysoką jakość poszczególnych wersji.

**Dlaczego niniejszy poradnik został poprawiony w dniu 19 kwietnia 2011 r.?**
Firma Microsoft zmieniła niniejszy poradnik w celu dodania systemów Windows Mobile 6.x i Windows Phone 7 oraz urządzeń Microsoft Kin i Zune do listy programów i urządzeń, których dotyczy problem. Firma Microsoft zdaje sobie sprawę, że lokalny magazyn niezaufanych certyfikatów w tych urządzeniach należy zaktualizować tak, aby uwzględniał dziewięć fałszywych certyfikatów elektronicznych.

W tej chwili aktualizacje dla systemów Windows Mobile 6.x i Windows Phone 7 oraz urządzeń Microsoft Kin i Zune nie są dostępne. Firma Microsoft opublikuje te aktualizacje, gdy testy dobiegną końca, aby zapewnić wysoką jakość poszczególnych wersji.

**Co to jest kryptografia?**
Kryptografia to dziedzina nauki związana z zabezpieczaniem danych poprzez ich konwersję ze stanu umożliwiającego odczyt (tekst jawny) na stan zaszyfrowany (szyfrogram).

We wszystkich odmianach kryptografii tekst jawny przekształca się na szyfrogram przy pomocy wartości zwanej kluczem oraz specjalnej procedury zwanej algorytmem kryptograficznym. W najpopularniejszej odmianie kryptografii, zwanej kryptografią symetryczną, szyfrogram jest przekształcany z powrotem na tekst jawny przy użyciu tego samego klucza. Jednak w innej jej odmianie, zwanej kryptografią klucza publicznego, do przekształcania szyfrogramu na tekst jawny używa się innego klucza.

**Co to jest „podpis cyfrowy”?**
W [kryptografii klucza publicznego](http://msdn.microsoft.com/en-us/library/92f9ye3s.aspx) jeden z kluczy (prywatny) musi być tajny. Drugi z kluczy, zwany kluczem publicznym, może być udostępniany użytkownikom. Musiano jednak zadbać o to, aby właściciel klucza mógł poinformować użytkowników o tym, do kogo należy klucz. Umożliwiają to certyfikaty elektroniczne. Certyfikat elektroniczny to zabezpieczony przed wprowadzaniem zmian zestaw danych, który tworzy pakiet zawierający klucz publiczny wraz z dotyczącymi go informacjami (kto jest właścicielem, możliwe zastosowania, data wygaśnięcia itp.).

**W jakim celu stosuje się certyfikaty?**
Certyfikaty stosuje się głównie w celu weryfikacji tożsamości użytkowników lub urządzeń, uwierzytelniania usług lub szyfrowania plików. Zazwyczaj użytkownicy nie muszą przejmować się certyfikatami. Od czasu do czasu może natomiast pojawić się komunikat informujący o wygaśnięciu certyfikatu lub o tym, że jest nieprawidłowy. W takich przypadkach należy postępować zgodnie z instrukcjami wyświetlanymi w takim komunikacie.

**Co to jest urząd certyfikacji (ang. Certification Authority)?**
Urzędy certyfikacji to organizacje zajmujące się wydawaniem certyfikatów. Ustalają i weryfikują one prawdziwość kluczy publicznych należących do osób lub innych urzędów certyfikacji, a także weryfikują tożsamość osób lub organizacji wnioskujących o przyznanie certyfikatów.

**Co jest przyczyną problemu?**
Firma Comodo, jeden z głównych urzędów certyfikacji, poinformowała firmę Microsoft o wystawieniu kilku certyfikatów elektronicznych bez odpowiedniej weryfikacji ich tożsamości. Certyfikaty te mogą zostać wykorzystane w celu sfałszowania tożsamości usług i skłonienia w ten sposób użytkowników do nadania im statusu zaufanych.

**Uwaga** Firma Comodo wycofała wspomniane certyfikaty i umieściła je na Liście odwołania certyfikatów (CRL).

**Jakie mogą być skutki wykorzystania luki przez osobę atakującą?**
Certyfikaty te mogą zostać wykorzystane przez osobę atakującą w celu fałszowania zawartości, a także przeprowadzania ataków phishingowych lub ataków typu man-in-the-middle, których celem są użytkownicy wszystkich przeglądarek internetowych, w tym także użytkownicy przeglądarki Internet Explorer.

**Co to jest atak typu man-in-the-middle?**
Atak typu man-in-the-middle występuje, gdy osoba atakująca pośredniczy w komunikacji między dwoma użytkownikami, korzystając z własnego komputera, bez wiedzy tych dwóch użytkowników. Każdy z komunikujących się użytkowników nieświadomie wysyła i odbiera ruch za pośrednictwem osoby atakującej, zakładając, że komunikuje się tylko z właściwym użytkownikiem.

**Jak wygląda procedura odwoływania certyfikatu?**
Istnieje standardowa procedura, która umożliwia firmie Comodo zablokowanie możliwości akceptowania tych certyfikatów w przypadku ich wykorzystania. Każdy wystawca certyfikatów generuje regularnie listę CRL zawierającą nazwy certyfikatów, które powinny być traktowane jako nieprawidłowe. Każdy certyfikat powinien zawierać fragment danych zwany punktem dystrybucji listy CRL (CDP), informujący o lokalizacji listy CRL.

Przeglądarki internetowe dysponują alternatywną metodą weryfikacji tożsamości certyfikatów elektronicznych polegającą na wykorzystaniu protokołu OCSP. Protokół OCSP umożliwia interaktywną weryfikację certyfikatu poprzez nawiązanie połączenia z obiektem odpowiadającym OCSP udostępnianym przez urząd certyfikujący, który podpisał certyfikat. Każdy certyfikat powinien zawierać odniesienie do lokalizacji obiektu odpowiadającego OCSP za pośrednictwem zawartego w nim rozszerzenia AIA (ang. Authority Information Access). Dodatkowo, mechanizm o nazwie „OCSP Stapling” umożliwia serwerowi sieci Web udzielenie klientowi odpowiedzi weryfikującej w ramach protokołu OCSP.

Funkcja weryfikacji przy pomocy protokołu OCSP jest domyślnie włączona w przeglądarce Internet Explorer 7 oraz jej nowszych wersjach dla obsługiwanych wersji systemów Windows Vista, Windows Server 2008, Windows 7 oraz Windows Server 2008 R2. Jeśli w systemach tych weryfikacja przy pomocy protokołu OCSP zakończy się niepowodzeniem, przeglądarka dokona weryfikacji certyfikatu, łącząc się z lokalizacją listy CRL.

Więcej informacji na temat odwoływania i sprawdzania certyfikatów można znaleźć w artykule TechNet [Certificate Revocation and Status Checking](http://technet.microsoft.com/en-us/library/ee619730(ws.10).aspx) (j. ang.).

**Co to jest lista odwołania certyfikatów (CRL)?**
Lista CRL to opublikowana przez urząd certyfikacji i podpisana elektronicznie lista certyfikatów wystawionych, a następnie odwołanych przez dany urząd certyfikacji. Każdy wymieniony na liście odwołany certyfikat zawiera informację o jego numerze seryjnym, a także dacie i przyczynie jego odwołania. Aplikacje mogą dokonywać weryfikacji CRL w celu ustalenia statusu odwołania danego certyfikatu.

**Co to jest punkt dystrybucji listy CRL (CDP)?**
Punkt CDP to rozszerzenie certyfikatu informujące o lokalizacji, z której można pobrać listę CRL danego urzędu certyfikacji. Rozszerzenie to może nie zawierać żadnego lub zawierać jeden lub wiele adresów URL odnoszących się do adresów HTTP, plików lub kont LDAP.

**Co to jest protokół OCSP (Online Certificate Status Protocol)?**
OCSP jest protokołem umożliwiającym weryfikację statusu certyfikatów w czasie rzeczywistym. Zazwyczaj obiekt odpowiadający OCSP wysyła odpowiedź dotyczącą statusu certyfikatu na podstawie listy CRL uzyskanej od urzędu certyfikacji.

**Jakie działania zostały podjęte przez firmę Microsoft w celu rozwiązania tego problemu?**
Pomimo że przyczyną tego problemu nie jest żaden z produktów firmy Microsoft, opracowaliśmy aktualizację, która chroni użytkowników, traktując wszystkie dziewięć certyfikatów jako niezaufane.

**Skoro przyczyną problemu nie jest oprogramowanie firmy Microsoft, dlaczego firma zdecydowała się opublikować aktualizację?**
Nawet przy włączonej funkcji weryfikacji przy pomocy listy CRL oraz protokołu OCSP jej mechanizmy nie są wystarczająco zaawansowane, aby zagwarantować pełną ochronę użytkowników przed skutkami złośliwego wykorzystania problematycznych certyfikatów. Weryfikacja jest niezawodna i skuteczna, jeśli istnieje możliwość nawiązania połączenia z lokalizacją listy CRL oraz obiektem odpowiadającym protokołu OCSP.

Jeśli jednak weryfikacja odwołań certyfikatów zakończy się niepowodzeniem z powodu wystąpienia problemów z łącznością lub siecią, przeglądarki oraz inne aplikacje klienckie, w tym program Internet Explorer, mogą zignorować błędy i uznać problematyczny certyfikat za zaufany z braku przeciwwskazań. W takiej sytuacji użytkownicy mogą być zagrożeni.

**W jaki sposób działa aktualizacja?**
Aktualizacja dla obsługiwanych wersji systemu Microsoft Windows usuwa problem, umieszczając dziewięć fałszywych certyfikatów w lokalnym magazynie certyfikatów niezaufanych systemu Microsoft Windows. Aktualizacje dla urządzeń z systemem Windows Mobile 6.x i Windows Phone 7 rozwiązują problem, umieszczając dziewięć fałszywych certyfikatów w lokalnym magazynie niezaufanych certyfikatów w urządzeniu. W chwili obecnej nie są dostępne aktualizacje zabezpieczeń dla urządzeń Microsoft Kin i Zune.

**Jak można stwierdzić, czy wystąpił błąd związany z nieprawidłowym certyfikatem?**
Kiedy program Internet Explorer natrafi na nieprawidłowy certyfikat, wyświetlona zostanie witryna z komunikatem o treści „Wystąpił problem z certyfikatem zabezpieczeń tej witryny sieci Web”. W przypadku wyświetlenia tego komunikatu zaleca się użytkownikom zamknięcie witryny sieci Web lub przejście do innej.

Komunikat ten jest wyświetlany tylko wówczas, gdy dany certyfikat został uznany za nieprawidłowy, np. kiedy włączona jest funkcja weryfikacji przy pomocy listy CRL lub protokołu OCSP. Funkcja weryfikacji przy pomocy protokołu OCSP jest domyślnie włączona w programie Internet Explorer 7 oraz jego nowszych wersjach dla obsługiwanych wersji systemów Windows Vista, Windows Server 2008, Windows 7 oraz Windows Server 2008 R2.

**Jak można sprawdzić certyfikaty zawarte w folderze Untrusted Certificates po zainstalowaniu aktualizacji?**
Informacje na temat wyświetlania certyfikatów można znaleźć w artykule MSDN [How to: View Certificates with the MMC Snap-in](http://msdn.microsoft.com/en-us/library/ms788967.aspx).

W aplikacji **MMC Koordynator transakcji rozproszonych certyfikatów** należy sprawdzić, czy do folderu **Untrusted Certificates** dodano następujące certyfikaty:

| Certyfikat         | Wystawca               | Numer seryjny                                      |
|--------------------|------------------------|----------------------------------------------------|
| addons.mozilla.org | UTN-USERFirst-Hardware | 00 92 39 d5 34 8f 40 d1 69 5a 74 54 70 e1 f2 3f 43 |
| “Global Trustee”   | UTN-USERFirst-Hardware | 00 d8 f3 5f 4e b7 87 2b 2d ab 06 92 e3 15 38 2f b0 |
| login.live.com     | UTN-USERFirst-Hardware | 00 b0 b7 13 3e d0 96 f9 b5 6f ae 91 c8 74 bd 3a c0 |
| login.skype.com    | UTN-USERFirst-Hardware | 00 e9 02 8b 95 78 e4 15 dc 1a 71 0a 2b 88 15 44 47 |
| login.yahoo.com    | UTN-USERFirst-Hardware | 00 d7 55 8f da f5 f1 10 5b b2 13 28 2b 70 77 29 a3 |
| login.yahoo.com    | UTN-USERFirst-Hardware | 39 2a 43 4f 0e 07 df 1f 8a a3 05 de 34 e0 c2 29    |
| login.yahoo.com    | UTN-USERFirst-Hardware | 3e 75 ce d4 6b 69 30 21 21 88 30 ae 86 a8 2a 71    |
| mail.google.com    | UTN-USERFirst-Hardware | 04 7e cb e9 fc a5 5f 7b d0 9e ae 36 e1 0c ae 1e    |
| www.google.com     | UTN-USERFirst-Hardware | 00 f5 c8 6a f3 61 62 f1 3a 64 f5 4f 6d c9 58 7c 06 |

Zalecane czynności
------------------

<span></span>
#### Zainstaluj aktualizację

W celu rozwiązania tego problemu udostępniono aktualizację.

-   **Dla obsługiwanych wersji systemu Microsoft Windows**

    Większość użytkowników ma włączoną funkcję automatycznych aktualizacji i nie będzie musiała podejmować żadnych działań, ponieważ niniejsza aktualizacja zostanie pobrana i zainstalowana automatycznie. Klienci, którzy nie włączyli funkcji automatycznej aktualizacji, muszą sami sprawdzać ich dostępność i ręcznie zainstalować niniejszą aktualizację. Aby uzyskać informacje na temat określonych opcji konfiguracji w przypadku aktualizowania automatycznego, patrz [artykuł 294871 bazy wiedzy Microsoft Knowledge Base](http://support.microsoft.com/kb/294871).

    Firma Microsoft zaleca administratorom (w przypadku instalacji w przedsiębiorstwach) oraz użytkownikom końcowym, którzy chcą zainstalować tę aktualizację ręcznie, aby zastosowali ją bezzwłocznie przy użyciu oprogramowania do zarządzania aktualizacjami zabezpieczeń lub poprzez sprawdzenie dostępności aktualizacji przy użyciu usługi [Microsoft Update](http://go.microsoft.com/fwlink/?linkid=40747).

    Aktualizacja jest również dostępna do pobrania w witrynie Centrum pobierania Microsoft. Łącza pobierania można znaleźć w [artykule 2524375 bazy wiedzy Microsoft Knowledge Base](http://support.microsoft.com/kb/2524375).

-   **Dla urządzeń z systemem Windows Phone 7**

    W chwili publikacji aktualizacja nie jest dostępna dla wszystkich klientów korzystających z systemu Windows Phone 7. gdy aktualizacja zabezpieczeń będzie dostępna dla ich telefonu, otrzymają oni powiadomienie za jego pośrednictwem. Aby uzyskać więcej informacji albo zainstalować aktualizację, użytkownicy systemu Windows Phone 7 muszą podłączyć telefon do komputera i użyć klienta Zune w komputerze klasy PC lub programu Windows Phone 7 Connector (dla komputerów klasy Mac), aby przeprowadzić proces aktualizacji. Więcej informacji na temat aktualizacji można znaleźć w [artykule 2524375 bazy wiedzy Microsoft Knowledge Base](http://support.microsoft.com/kb/2524375).

    Aby zaktualizować klienta Zune na komputery klasy PC, można skonfigurować automatyczną aktualizację, która będzie sprawdzać dostępność aktualizacji online w witrynie Microsoft Update, korzystając z usługi [Microsoft Update](http://go.microsoft.com/fwlink/?linkid=40747). Klienci, którzy włączyli funkcję aktualizacji automatycznych i skonfigurowali sprawdzanie dostępności aktualizacji w witrynie Microsoft Update zazwyczaj nie muszą podejmować żadnych działań, by zaktualizować oprogramowanie urządzenia Zune, ponieważ niniejsza aktualizacja zostanie pobrana i zainstalowana automatycznie.

-   **Dla urządzeń z systemem Windows Mobile 6.x**

    Aktualizację można pobrać z witryny Centrum pobierania Microsoft. Więcej informacji na temat aktualizacji i łącza pobierania można znaleźć w [artykule bazy wiedzy Microsoft Knowledge Base 2524375](http://support.microsoft.com/kb/2524375).

#### Inne zalecane czynności

-   **Zapoznanie się z artykułem bazy wiedzy Microsoft Knowledge Base związanym z niniejszym poradnikiem**

    Aby uzyskać więcej informacji o tym problemie, zobacz [artykuł 2524375 bazy wiedzy Microsoft Knowledge Base](http://support.microsoft.com/kb/2524375).

-   **Chroń swój komputer**

    W dalszym ciągu zachęcamy klientów do skorzystania z naszego poradnika Chroń swój komputer, który kładzie nacisk na włączanie zapory połączenia internetowego, aktualizowanie oprogramowania oraz instalowanie oprogramowania antywirusowego. Więcej informacji na temat tych czynności można znaleźć w witrynie [Chroń swój komputer](http://www.microsoft.com/protect/computer/default.mspx).

    Aby uzyskać więcej informacji na temat bezpiecznego korzystania z Internetu, należy odwiedzić witrynę [Centrum bezpieczeństwa Microsoft](http://www.microsoft.com/security/default.mspx).

-   **Dbanie o aktualność oprogramowania firmy Microsoft**

    Każdy użytkownik oprogramowania firmy Microsoft powinien instalować najnowsze aktualizacje zabezpieczeń. Takie postępowanie zapewnia możliwie najwyższą ochronę posiadanego komputera. Aby sprawdzić, czy posiadane oprogramowanie jest aktualne, należy odwiedzić witrynę[Microsoft Update](http://go.microsoft.com/fwlink/?linkid=40747), przeskanować komputer w celu znalezienia dostępnych aktualizacji, a następnie zainstalować wszystkie ważne aktualizacje. Jeśli funkcja automatycznych aktualizacji jest włączona i skonfigurowana w celu aktualizacji produktów firmy Microsoft, aktualizacje są pobierane w dniu ich publikacji, jednak warto upewnić się, czy są instalowane.

### Inne informacje:

#### Microsoft Active Protections Program (MAPP)

W celu zwiększenia poziomu bezpieczeństwa swoich klientów firma Microsoft dostarcza informacje na temat luk w zabezpieczeniach największym dostawcom oprogramowania zabezpieczającego przed publikacją comiesięcznej aktualizacji zabezpieczeń. Dzięki informacjom dotyczącym luk w zabezpieczeniach dostawcy oprogramowania zabezpieczającego mogą zaoferować swoim klientom zaktualizowane poprawki za pośrednictwem programów lub urządzeń zabezpieczających np. programów antywirusowych, sieciowych systemów wykrywania włamań lub hostowych systemów zapobiegania włamaniom. Aby sprawdzić, czy dostawcy oprogramowania zabezpieczającego zapewniają aktywną ochronę, odwiedź witryny poszczególnych partnerów programu, których listę znaleźć można w sekcji [Microsoft Active Protections Program (MAPP) Partners](http://go.microsoft.com/fwlink/?linkid=215201).

#### Uwagi

-   Aby przekazać własne uwagi, należy wypełnić formularz Pomoc i obsługa techniczna firmy Microsoft: [Kontakt z działem obsługi klienta](https://support.microsoft.com/common/survey.aspx?scid=sw;en;1257&amp;showpage=1&amp;ws=technet&amp;sd=tech).

#### Pomoc techniczna

-   Klienci mogą uzyskać pomoc techniczną w [Biurze Obsługi Klienta Microsoft](http://go.microsoft.com/fwlink/?linkid=21131) pod numerem 0 801 802 000 (opłata według stawek Twojego operatora) lub (0-22) 594 19 99 w godzinach od 9:00 do 17:00, od poniedziałku do piątku. Dodatkowe informacje dotyczące możliwości skorzystania z pomocy technicznej można znaleźć w witrynie [Pomoc i obsługa techniczna firmy Microsoft](http://support.microsoft.com/).
-   Klienci międzynarodowi mogą uzyskać pomoc w lokalnych przedstawicielstwach firmy Microsoft. Więcej informacji o sposobie kontaktowania się z międzynarodową pomocą techniczną firmy Microsoft znajduje się w witrynie [Obsługa międzynarodowa](http://go.microsoft.com/fwlink/?linkid=21155).
-   Witryna [Microsoft TechNet Security](http://go.microsoft.com/fwlink/?linkid=21132) zawiera dodatkowe informacje na temat zabezpieczeń w produktach firmy Microsoft.

#### Zrzeczenie odpowiedzialności

Informacje zawarte w tym poradniku są dostarczane „tak jak są”, bez jakiejkolwiek gwarancji. Firma Microsoft odrzuca wszelkie gwarancje, wyraźne i dorozumiane, w tym gwarancje dotyczące wartości handlowej i przydatności do określonego celu. Firma Microsoft Corporation ani jej dostawcy w żadnym wypadku nie ponoszą odpowiedzialności za jakiekolwiek szkody, w tym bezpośrednie, pośrednie, przypadkowe, wynikowe, utratę zysków handlowych lub szkody specjalne, nawet jeżeli firmę Microsoft Corporation lub jej dostawców powiadomiono o możliwości zaistnienia takich szkód. W niektórych stanach wyłączenie lub ograniczenie odpowiedzialności za straty wynikowe lub przypadkowe, a więc i powyższe ograniczenia, nie mają zastosowania.

#### Wersje

-   Wersja 1.0 (23 marca 2011 r.): Poradnik opublikowany.
-   Wersja 2.0 (19 kwietnia 2011 r.): Do listy programów i urządzeń, których dotyczy problem, dodano systemy Windows Mobile 6.x i Windows Phone 7 oraz urządzenia Microsoft Kin i Zune.
-   Wersja 3.0 (3 maja 2011 r.): Ogłoszono wydanie aktualizacji zabezpieczeń dla urządzeń z systemem Windows Phone 7. W chwili wydania aktualizacja nie jest dostępna dla wszystkich klientów. Więcej informacji można znaleźć w sekcji „Często zadawane pytania” w poradniku.
-   Wersja 4.0 (10 maja 2011 r.): Ogłoszono wydanie aktualizacji zabezpieczeń dla urządzeń z systemem Windows Mobile 6.x.

*Built at 2014-04-18T01:50:00Z-07:00*
